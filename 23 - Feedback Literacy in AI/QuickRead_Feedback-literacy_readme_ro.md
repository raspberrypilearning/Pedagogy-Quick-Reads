## **Competențe de feedback:** Un cadru pentru utilizarea eficientă a rezultatelor AI în predare și învățare

Feedback-ul este esențial în orice context de predare și învățare. Hattie și Timperley descriu feedback-ul ca fiind „informația furnizată de un agent (de exemplu, un profesor, un coleg, o carte, un părinte, tu însuți, o experiență) cu privire la aspecte ale performanței sau înțelegerii unei persoane”[^4]. Pe lângă faptul că oamenii oferă feedback, și sistemele, inclusiv aplicațiile AI, oferă acum feedback. Cum ne asigurăm că toți elevii profită la maximum de feedback-ul generat de sistemele AI? **Competențele de feedback** reprezintă un cadru teoretic care îi poate ajuta pe profesori, dar și pe creatorii de sisteme și resurse să răspundă la această întrebare. Îi poate ajuta să decidă ce ar trebui să predăm despre sistemele AI și cum ar trebui să proiectăm activități și sisteme de învățare în care elevii interacționează cu rezultatele aplicațiilor AI.

## Competențele de feedback și explicațiile generate de AI

Trei teorii (**tipuri de feedback**, **competențele de feedback ale elevilor** și **competențele de feedback ale profesorilor**) sunt utile de luat în considerare într-un cadru de competențe de feedback[^6]. Fiecare dintre aceste teorii a fost dezvoltată pornind de la ideea că profesorul și elevul interacționează direct, și nu că o aplicație AI oferă feedback. Totuși, în cercetările despre cum ar putea profesorii să utilizeze instrumente AI la ora de informatică pentru a-i ajuta pe elevi să învețe să programeze, Cucuiat și Waite (2024) au descoperit că aceste competențe de feedback au fost esențiale pentru a analiza modul în care pot fi introduse explicațiile îmbunătățite ale AI pentru a le fi de folos elevilor[^6].

! [Image ](Image)

\[figcaption] Cele trei teorii — tipurile de feedback[^1], competențele de feedback ale elevilor[^2] și competențele de feedback ale profesorilor[^3] sunt interconectate și pot influența și dezvoltatorii și aplicațiile AI (inspirat de Rohlfing et al. [^5]).

## Tipurile de feedback

Cele patru tipuri de feedback (**informarea**, **îndrumarea**, **dezvoltarea înțelegerii** și **deschiderea spre noi perspective**) sunt modalități simple de a descrie feedback-ul creat de oameni sau de sisteme[^1].

| Tipul de feedback                | Rolul profesorului                                   | Rolul elevului                                      |
| -------------------------------- | ---------------------------------------------------- | --------------------------------------------------- |
| Informarea                       | Transmite informația „corectă” în mod unidirecțional | Pasiv                                               |
| Îndrumarea                       | Ghidează în direcția corectă                         | Activ — aplică cunoștințele                         |
| Dezvoltarea înțelegerii          | Oferă predare specifică                              | Activ — își consolidează sau ajustează cunoștințele |
| Deschiderea spre noi perspective | Prezintă perspective noi                             | Activ — interpretează și evaluează noile cunoștințe |

Când analizează explicații generate de sisteme AI cu privire la mesajele de eroare din programe, profesorii au solicitat ca feedback-ul de tip „informare” să fie evitat; un astfel de feedback poate duce la dependența excesivă de AI și la lipsa de învățare activă. Profesorii preferă ca elevii să nu primească direct răspunsurile, ci să fie ghidați către ele.

Feedback-ul ar trebui, de asemenea, să fie orientat către viitor[^7] și general, astfel încât studenții să poată reutiliza noile cunoștințe în alte contexte. 

Profesorii tind să utilizeze o gamă variată de tipuri de feedback fără să-și dea seama, adaptându-se la elev, la subiect, la sarcina desfășurată și la progresul așteptat pentru acea experiență de învățare. Cât de eficient va fi feedback-ul produs de AI în a furniza un asemenea feedback nuanțat rămâne de văzut.

### Competențele de feedback ale elevilor

Teoria privind competențele de feedback ale elevilor a fost descrisă ca având patru aspecte principale: elevii trebuie să fie capabili să aprecieze procesul de feedback, să evalueze feedback-ul, să acționeze în baza lui și să își gestioneze reacțiile la feedback[^2]. Este un cadru important atunci când ne gândim la modul în care elevii ar trebui să gestioneze feedback-ul.

### Competențele de feedback ale profesorilor

Teoria privind competențele de feedback ale profesorilor este un cadru care identifică abilitățile cheie ale profesorilor în ceea ce privește feedback-ul. A fost descrisă ca incluzând abilitatea de a proiecta feedback în contextul de învățare, de a lua în considerare aspectele relaționale ale feedback-ului și de a fi pragmatici în ceea ce privește feedback-ul[^3].

## Integrarea competențelor de feedback la clasă

Pe măsură ce aplicațiile AI devin tot mai prezente în sălile de clasă, profesorii vor trebui să schimbe ceea ce predau și modul în care o fac. În același timp, elevii vor avea nevoie de îndrumare, deoarece modul în care învață se schimbă. Într-adevăr, mulți elevi utilizează deja feedback-ul produs de aplicațiile AI în moduri diferite, cu grade mai mari sau mai mici de succes (de exemplu, așa cum discută Kazemitabaar et al.[^8]).

Competențele de feedback oferă un cadru pentru a începe să răspundem acestor schimbări și să ne asigurăm că profesorii și elevii profită la maximum de aplicațiile AI pentru predare și învățare în sala de clasă.

Competențele de feedback îi pot ajuta pe elevi să:

- Compare și să decidă ce să facă cu feedback-ul de la profesor, feedback-ul de la colegi și rezultatele unui sistem AI
- Înțeleagă de ce feedback-ul produs de AI poate fi greșit, poate folosi un vocabular necunoscut sau poate indica un pas următor care nu este util pentru progresul lor în învățare
- Învețe noi procese pentru a lucra cu explicațiile produse de AI, cum ar fi tehnici de evaluare și modalități de a consemna evaluările

Competențele de feedback îi poate ajuta pe profesori să:

- Ia în considerare cum și când feedback-ul produs de AI ar putea îmbogăți sau chiar înlocui dialogul existent între profesor și elev
- Îi învețe pe elevi despre competențele de feedback și să îi sprijine în dezvoltarea și aplicarea propriilor competențe de feedback

În timp, profesorii ar putea, de asemenea, să ceară mai mult de la instrumentele AI, așteptând funcționalități precum posibilitatea de a dezactiva feedback-ul de tip „informare” și de a lăsa doar feedback-ul de tip „îndrumare”, pentru a conduce mai bine elevii către obiective de învățare prestabilite și către dobândirea de cunoștințe utile.

## Concepte-cheie

### Competențe de feedback:

Un set de competențe care sprijină oferirea și primirea feedbackului în interacțiuni sociale.

### Tipuri de feedback:

Clasificări diferite ale feedback-ului, care includ feedback de tip informare, îndrumare, dezvoltarea înțelegerii și deschiderea către noi perspective[^1]. 

### Competențe de feedback ale elevilor

Competențele ale elevilor legate de feedback, care includ abilitatea de a aprecia procesul de feedback, de a evalua feedback-ul, de a acționa și de a-și gestiona reacțiile la feedback[^2].

### Competențe de feedback ale profesorilor

Competențe ale profesorilor legate de feedback, care includ abilitatea de a proiecta feedback-ul în contextul de învățare, de a ține cont de aspectele relaționale ale feedback-ului și de a fi pragmatici în privința feedback-ului[^3].

### Referințe

[^1]: McLean, A. J., et al. (2015). An anatomy of feedback: a phenomenographic investigation of undergraduate students’ conceptions of feedback. [the-cc.io/qr23\_1](the-cc.io/qr23_1)

[^2]: Carless, D., & Boud, D. (2018). The development of student feedback literacy: enabling uptake of feedback. [the-cc.io/qr23\_2](the-cc.io/qr23_2)

[^3]: Carless, D., & Winstone, N. (2023). Teacher feedback literacy and its interplay with student feedback literacy. [the-cc.io/qr23\_3](the-cc.io/qr23_3)

[^4]: Hattie, J., & Timperley, H. (2007). The power of feedback. [the-cc.io/qr23\_4](the-cc.io/qr23_4)

[^5]: Rohlfing, K. J., et al. (2020). Explanation as a social practice: Toward a conceptual framework for the social design of AI systems. [the-cc.io/qr23\_5](the-cc.io/qr23_5)

[^6]: Cucuiat, V., & Waite, J. (2024). Feedback Literacy: Holistic Analysis of Secondary Educators’ Views of LLM Explanations of Program Error Messages. [the-cc.io/qr23\_6](the-cc.io/qr23_6)

[^7]: van Heerden, M. (2021). (How) do written comments feed-forward? A translation device for developing tutors’ feedback-giving literacy. [the-cc.io/qr23\_7](the-cc.io/qr23_7)

[^8]: Kazemitabaar, M., et al. (2023). Studying the effect of AI code generators on supporting novice learners in introductory programming. [the-cc.io/qr23\_8](the-cc.io/qr23_8)

[Source pdf](https://static.raspberrypi.org/files/curriculum/quickreads/23-Pedagogy_Summary_Feedback_Literacy_2025.pdf)
