## **Γραμματισμός σχολίων:** Ένα πλαίσιο για την αποτελεσματική χρήση των αποτελεσμάτων από το AI στη διδασκαλία και τη μάθηση

Τα σχόλια είναι απαραίτητα σε κάθε πλαίσιο διδασκαλίας και μάθησης. Οι Hattie και Timperley περιγράφουν τα σχόλια ως «πληροφορίες που παρέχονται από έναν φορέα (π.χ. δάσκαλο, συμμαθητή(-τρια), βιβλίο, γονέα, τον ίδιο τον μαθητή(-τρια), την εμπειρία) σχετικά με πτυχές της απόδοσης ή της κατανόησής του»[^4]. Εκτός από τους ανθρώπους που παρέχουν σχόλια, πλέον και τα συστήματα, συμπεριλαμβανομένων των εφαρμογών AI παρέχουν επίσης σχόλια. Πώς διασφαλίζουμε ότι όλοι οι μαθητές(-τριες) αποκομίζουν τα μέγιστα από τα σχόλια που παράγονται από συστήματα AI; Ο **γραμματισμός σχολίων** είναι ένα θεωρητικά τεκμηριωμένο πλαίσιο που μπορεί να βοηθήσει τους εκπαιδευτικούς καθώς και τους σχεδιαστές συστημάτων και πόρων να απαντήσουν σε αυτό το ερώτημα. Μπορεί να βοηθήσει αυτές τις ομάδες να καθορίσουν τι πρέπει να διδάσκουμε σχετικά με τα συστήματα AI και πώς να σχεδιάζουμε τις αντίστοιχες μαθησιακές δραστηριότητες και τα μαθησιακά συστήματα που περιλαμβάνουν την αλληλεπίδραση των μαθητών με τα αποτελέσματα από τις εφαρμογές διδασκαλίας και μάθησης AI.

## Γραμματισμός σχολίων και επεξηγήσεις που παράγονται από το AI

Τρεις θεωρίες (**είδη σχολίων**, **γραμματισμός σχολίων μαθητών** και **γραμματισμός σχολίων εκπαιδευτικών**) είναι χρήσιμες για να τις εξετάσουμε μέσα σε ένα πλαίσιο γραμματισμού σχολίων[^6]. Καθεμία από αυτές τις επιμέρους θεωρίες έχει αναπτυχθεί με την ιδέα ότι ο εκπαιδευτικός και ο μαθητής(-τρια) αλληλεπιδρούν άμεσα, και όχι ότι μια εφαρμογή AI παρέχει τα σχόλια. Ωστόσο, σε έρευνα σχετικά με το πώς οι εκπαιδευτικοί μπορούν να χρησιμοποιήσουν εργαλεία AI σε αίθουσες διδασκαλίας πληροφορικής για να βοηθήσουν τους μαθητές να μάθουν προγραμματισμό, οι Cucuiat και Waite (2024) διαπίστωσαν ότι ο γραμματισμός σχολίων ήταν απαραίτητος για την ανάλυση του τρόπου με τον οποίο μπορούν να εισαχθούν επεξηγήσεις ενισχυμένες με AI για χρήση από τους μαθητές[^6].

! [Εικόνα ](Εικόνα)

\[λεζάντα] Οι τρεις θεωρίες των ειδών σχολίων[^1], του γραμματισμού σχολίων μαθητών[^2] και του γραμματισμού σχολίων εκπαιδευτικών[^3] είναι αλληλένδετες και ενδέχεται επίσης να επηρεάζουν τους προγραμματιστές και τις εφαρμογές AI (εμπνευσμένο από Rohlfing et al.[^5]).

## Τύποι σχολίων

Οι τέσσερις τύποι σχολίων (**ενημέρωση**, **καθοδήγηση**,\*\* ανάπτυξη κατανόησης\*\* και **διεύρυνση προοπτικής**) αποτελούν απλούς τρόπους περιγραφής των σχολίων που δημιουργούνται από ανθρώπους και από συστήματα[^1] .

| Τύπος σχολίων        | Ρόλος εκπαιδευτικού                            | Ρόλος μαθητή(-τριας)    |
| -------------------- | ---------------------------------------------- | ------------------------------------------ |
| Ενημέρωση            | Μονοκατευθυντική μετάδοση «σωστών» πληροφοριών | Παθητική                                   |
| Καθοδήγηση           | Δείχνει προς τη σωστή κατεύθυνση               | Ενεργή εφαρμογή γνώσης                     |
| Ανάπτυξη κατανόησης  | Παροχή στοχευμένης διδασκαλίας                 | Ενεργή οικοδόμηση ή προσαρμογή γνώσης      |
| Διεύρυνση προοπτικής | Παρουσίαση νέων προοπτικών                     | Ενεργή ερμηνεία και αξιολόγηση νέας γνώσης |

Όταν διερευνώνται επεξηγήσεις που παράγονται από συστήματα AI για μηνύματα σφαλμάτων προγραμμάτων, οι εκπαιδευτικοί έχουν ζητήσει να αποφεύγονται τα σχόλια με τη μορφή της ενημέρωσης. Τέτοια σχόλια μπορεί να οδηγήσουν τους μαθητές σε υπερβολική εξάρτηση από τα συστήματα AI και σε μη ενεργή μάθηση. Οι εκπαιδευτικοί θα προτιμούσαν οι μαθητές να μη λαμβάνουν έτοιμες τις απαντήσεις, αλλά να καθοδηγούνται σε αυτές.

Τα σχόλια θα πρέπει επίσης να περιλαμβάνουν προοπτική εξέλιξης (feed-forward)[^7] και να γενικεύονται, ώστε οι μαθητές να μπορούν να επαναχρησιμοποιούν τη νέα γνώση σε άλλα πλαίσια.

Οι εκπαιδευτικοί είναι πιθανό να χρησιμοποιούν μια ποικιλία τύπων σχολίων χωρίς καν να το συνειδητοποιούν, προσαρμοζόμενοι στον μαθητή(-τρια), στο θέμα, στην εκάστοτε δραστηριότητα και στην πρόοδο που αναμένουν για τη συγκεκριμένη εμπειρία μάθησης. Το πόσο αποτελεσματικά θα αποδειχθούν τα σχόλια που παράγονται από AI στο να παρέχουν τόσο λεπτομερή σχόλια, μένει να φανεί.

### Γραμματισμός σχολίων μαθητών

Ο γραμματισμός σχολίων των μαθητών έχει περιγραφεί ως κάτι που περιλαμβάνει τέσσερις κύριες διαστάσεις: οι μαθητές χρειάζεται να μπορούν να εκτιμούν τη διαδικασία σχολίων, να κρίνουν τα σχόλια, να αναλαμβάνουν δράση και να διαχειρίζονται τις αντιδράσεις τους (την επίδραση που τους ασκούν) στα σχόλια[^2]. Αποτελεί ένα σημαντικό πλαίσιο όταν εξετάζουμε το πώς θα πρέπει οι μαθητές(-τριες) να διαχειρίζονται τα σχόλια.

### Γραμματισμός σχολίων εκπαιδευτικών

Ο γραμματισμός σχολίων εκπαιδευτικών είναι ένα πλαίσιο που αναδεικνύει τις βασικές ικανότητες των εκπαιδευτικών σε σχέση με τα σχόλια. Έχει περιγραφεί ως η ικανότητα να σχεδιάζονται τα σχόλια μέσα στο πλαίσιο μάθησης, να λαμβάνονται υπόψη οι σχεσιακές τους διαστάσεις και να υπάρχει μια πραγματιστική προσέγγιση απέναντι στα σχόλια[^3].

## Ενσωμάτωση του γραμματισμού σχολίων στην πρακτική της αίθουσας διδασκαλίας

Καθώς οι εφαρμογές AI γίνονται όλο και πιο διαδεδομένες στις αίθουσες διδασκαλίας, οι εκπαιδευτικοί θα χρειαστεί να αλλάξουν τόσο το τι διδάσκουν όσο και το πώς. Παράλληλα, οι μαθητές(-τριες) θα χρειαστούν οδηγίες, καθώς ο τρόπος με τον οποίο μαθαίνουν μεταβάλλεται. Πράγματι, πολλοί μαθητές ήδη χρησιμοποιούν τα σχόλια που παράγονται από εφαρμογές AI με διαφορετικούς τρόπους, με μεγαλύτερο ή μικρότερο βαθμό επιτυχίας (π.χ. όπως συζητείται από τους Kazemitabaar et al.[^8]).

Ο γραμματισμός σχολίων προσφέρει ένα πλαίσιο για να αρχίσουμε να αντιμετωπίζουμε αυτές τις αλλαγές και να διασφαλίζουμε ότι οι εκπαιδευτικοί και οι μαθητές(-τριες) αποκομίζουν τα μέγιστα από τις εφαρμογές διδασκαλίας και μάθησης του AI στην αίθουσα διδασκαλίας.

Ο γραμματισμός σχολίων μπορεί να βοηθήσει τους μαθητές να:

- Συγκρίνουν και να κρίνουν πώς να αξιοποιήσουν τα σχόλια από τον εκπαιδευτικό τους, τα σχόλια από τους συμμαθητές τους και τα δεδομένα εξόδου από ένα σύστημα AI
- Κατανοήσουν γιατί τα σχόλια που παράγονται από AI μπορεί να είναι λανθασμένα, να χρησιμοποιούν άγνωστο λεξιλόγιο ή να τους κατευθύνει σε ένα επόμενο βήμα που δεν είναι ιδιαίτερα χρήσιμο για την πρόοδο της μάθησής τους
- Μάθουν νέες διαδικασίες για να εργάζονται με επεξηγήσεις που παράγονται από AI, όπως τεχνικές αξιολόγησης και τρόπους καταγραφής εκτιμήσεων

Ο γραμματισμός σχολίων μπορεί να βοηθήσει τους εκπαιδευτικούς να:

- Εξετάσουν πώς και πότε τα σχόλια που παράγονται από AI ενδέχεται να εμπλουτίσουν ή ακόμη και να αντικαταστήσουν τον υφιστάμενο διάλογο εκπαιδευτικού-μαθητή(τριας)
- Διδάσκουν στους μαθητές τον γραμματισμό σχολίων και να τους υποστηρίζουν στην ανάπτυξη και εφαρμογή του δικού τους γραμματισμού σχολίων

Με την πάροδο του χρόνου, οι εκπαιδευτικοί ενδέχεται επίσης να απαιτήσουν περισσότερα από τα εργαλεία AI, αναμένοντας λειτουργίες όπως η δυνατότητα απενεργοποίησης σχολίων με τη μορφή της ενημέρωσης και η παροχή σχολίων μόνο με τη μορφή της καθοδήγησης, ώστε να κατευθύνονται καλύτερα οι μαθητές προς προκαθορισμένους στόχους μάθησης και να προωθείται η οικοδόμηση χρήσιμης γνώσης.

## Βασικές έννοιες

### Γραμματισμός σχολίων:

Ένα σύνολο ικανοτήτων που υποστηρίζουν την κοινωνική διάσταση των σχολίων.

### Τύποι σχολίων:

Διαφορετικές ταξινομήσεις σχολίων, οι οποίες περιλαμβάνουν τα σχόλια ως ενημέρωση, καθοδήγηση, ανάπτυξη κατανόησης και διεύρυνση προοπτικής[^1].

### Γραμματισμός σχολίων μαθητών:

Ικανότητες των μαθητών που σχετίζονται με τα σχόλια, οι οποίες περιλαμβάνουν την ικανότητα να εκτιμούν τη διαδικασία των σχολίων, να κρίνουν τα σχόλια, να αναλαμβάνουν δράση και να διαχειρίζονται τις αντιδράσεις τους (την επίδραση που τους ασκούν) στα σχόλια[^2].

### Γραμματισμός σχολίων εκπαιδευτικών:

Ικανότητες των εκπαιδευτικών που σχετίζονται με τα σχόλια, οι οποίες περιλαμβάνουν την ικανότητα να σχεδιάζουν τα σχόλια μέσα στο πλαίσιο μάθησης, να λαμβάνουν υπόψη τις σχεσιακές τους διαστάσεις και να έχουν μια πραγματιστική προσέγγιση απέναντι στα σχόλια[^3].

### Βιβλιογραφικές αναφορές

[^1]: McLean, A. J., et al. (2015). An anatomy of feedback: a phenomenographic investigation of undergraduate students’ conceptions of feedback. [the-cc.io/qr23\_1](the-cc.io/qr23_1)

[^2]: Carless, D., & Boud, D. (2018). The development of student feedback literacy: enabling uptake of feedback. [the-cc.io/qr23\_2](the-cc.io/qr23_2)

[^3]: Carless, D., & Winstone, N. (2023). Teacher feedback literacy and its interplay with student feedback literacy. [the-cc.io/qr23\_3](the-cc.io/qr23_3)

[^4]: Hattie, J., & Timperley, H. (2007). The power of feedback. [the-cc.io/qr23\_4](the-cc.io/qr23_4)

[^5]: Rohlfing, K. J., et al. (2020). Explanation as a social practice: Toward a conceptual framework for the social design of AI systems. [the-cc.io/qr23\_5](the-cc.io/qr23_5)

[^6]: Cucuiat, V., & Waite, J. (2024). Feedback Literacy: Holistic Analysis of Secondary Educators’ Views of LLM Explanations of Program Error Messages. [the-cc.io/qr23\_6](the-cc.io/qr23_6)

[^7]: van Heerden, M. (2021). (Με ποιον τρόπο) τα γραπτά σχόλια προωθούν την εξέλιξη; Ένα μεταφραστικό εργαλείο για την ανάπτυξη του γραμματισμού παροχής σχολίων των διδασκόντων. [the-cc.io/qr23\_7](the-cc.io/qr23_7)

[^8]: Kazemitabaar, M., et al. (2023). Studying the effect of AI code generators on supporting novice learners in introductory programming. [the-cc.io/qr23\_8](the-cc.io/qr23_8)

[Το αρχείο-πηγή σε μορφή pdf](https://static.raspberrypi.org/files/curriculum/quickreads/23-Pedagogy_Summary_Feedback_Literacy_2025.pdf)
